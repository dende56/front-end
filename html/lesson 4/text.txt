Програміст — людина, що займається програмуванням, виконує розробку програмного забезпечення (в простіших випадках — окремих програм) для програмованих пристроїв, які, як правило містять один чи більше CPU. Прикладами таких пристроїв є: настільні персональні комп'ютери, мобільні телефони, смартфони, комунікатори,ігрові приставки, сервери, суперкомп’ютери, мікроконтролери та промислові комп’ютери.

Робота програміста переважно високооплачувана, проте різниться в залежності від організації, від країни та знань і практичного досвіду програміста. Останні два критерії чи не найголовніші.

Помилково програмістом деколи називають системного адміністратора та інших спеціалістів ІТ, які займаються налагодженням та підтримкою роботи комп'ютерної техніки з використанням уже готового програмного забезпечення.

Сленг
В середовищі програмістів крім офіційної наукової термінології можна почути багатий комп'ютерний сленг. Переважно це перекручені на власний манер англомовні терміни або своєрідний їхній переклад. Також зустрічаються спрощення складний наукових термінів.

Інструменти програміста
IDE — інтегроване середовище розробки, прикладами якого є Microsoft Visual Studio (мови Visual Basic .NET, C++ та ін.) і Embarcadero Delphi. В Linux/Unix-системах відомі, передусім, вільні відкриті інструментальні системи KDevelop і Eclipse (обидві підтримують декілька мов програмування: Java, C++, Python та ін.), які дозволяють розробляти програми як для Windows, так і для Linux.

SDK — Software Development Kit — набір програм, необхідних для розробки ПЗ на певній мові програмування.
DDK — Driver Development Kit — набір програм, необхідних для розробки драйверів.